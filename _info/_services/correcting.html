---
icon: "/assets/images/icons/three-marbles.png" #'\uf530' # "/assets/images/icons/eye-white.png" #  # "/assets/images/icons/needle-white.png" # '\uf530' #"/assets/images/icons/correcting.png" # "\uf4c6" # ico_handshake
page_icon: "/assets/images/icons/three-marbles.png" # "<i class=\"fa-solid fa-glasses\"></i>" # 
color: "#84858f"
color_hover: "#5c4c65" #"#577590"
text: "Корекция"
banner_image: "/assets/images/backgrounds/marbles-5.jpg"
tooltip: "Click to learn more about our correction!"
dotted: "true"
use_image_for_chart: true
relative_top_icon: -9px
bg_mode: fixed
---
<p>
Корекцията на един текст е <i>conditio sine qua non</i>, или "условие, без което не може". 
Но извън тежкарството на латинския, с който искаме да ви стреснем относно това колко важно е един текст 
да мине през коректор, тя е като игра на топчета за едно вряло и кипяло в прахоляка момче. 
За коректора граматиката е също като тази детска игра: привидно лека и приятна, 
но изискваща куршумена точност и главоболна концентрация, така че всяко топче - 
граматическо, правописно, пунктуационно и печатно - да попадне право в целта си. 
</p>
<p>
Не мислете само несъмнено вярното: че в края на дългия път, преди всяка уважаваща себе 
си книга да уцели точните читатели, стои истински цербер. 
Че привидно невидим, той дебне на изток от рая хода на биличките 
(друг синоним за топчетата) и премахва препъникамъните пред тях, та дори пълнияТ член там, където не му е мястото. 
</p>
<p>
Истината е, че коректорът съвсем не е толкова страшен, а още по-малко ненужен, и заслужава пълното ни съчувствие. 
Защото опитността в прицелването се придобива с изнурително разгръщане на редовно обновявания 
правописен речник, с куп разнищени нерви около различните варианти, по които може да се реши даден 
езиков казус, с досаждане на колеги за консултация, а понякога и с директна капитулация пред липсата на 
консенсус и смелостта да вземеш собствено дръзко решение. О, разбира се и с 50% върнати обаждания 
до "Езикови справки" относно пунктуацията в простото и сложното изречение, 
способна да разплаче дори закоравелите професионалисти там. 
</p>
<p>
Е, истината е, че точността носи точки (и пари, ако залагате) - както в играта на топчета, 
така и в книгоиздаването. В СТИЛница държим да изпипаме текста до последната запетая, удивителен знак 
и многоточие (въпреки че последните две никак не са препоръчителни за употреба)!...
</p>
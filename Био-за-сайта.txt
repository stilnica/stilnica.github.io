
Антония Апостолова е родена в Бургас, града на морето и поезията. 

Завършва английската гимназия Гео Милев", като още тогава е открита от известните бургаски творци - поета Пейо Пантелеев и художника Руси Стоянов. Те застават зад издаването на първата ѝ поетична книга - "Солена ябълка" (1994). 

Дипломира се като магистър по английска филология в СУ "Климент Охридски", където преминава и през специализирания курс по превод на проф. Александър Шурбанов.  

Петнайсет години работи като редактор и журналист в сайтовете на водещи български медии - БНР (Радио България), Нетинфо (Vesti.bg) и закритата вече телевизия Би Ай Ти, създадена от непрежалимата Нери Терзиева.

След като окончателно напуска корпоративния свят, създава литературния сайт и фейсбук страницата към него "Литературни разговори”. Той се превръща в любим за мнозина читатели със своите рецензии за най-новите издавани у нас книги, интервютата си с български (и чужди) писатели и поети, новините си са предстоящи заглавия и преводите на израелска литература. Сайтът е участвал като медиен партньор на Международния литературен фестивал в София.

Преводач е от английски и иврит на израелския поет Амир Ор – "Езикът казва" (Издателство за поезия ДА, 2017), заедно с поета и писателя Роберт Леви. 

През 2019 г. излиза сборникът ѝ с разкази "Потъване в мъртво море” (Жанет 45). Той получава наградата за дебют на първото издания на националния конкурс "Йордан Радичков". Книгата достига и до краткия списък за националната награда на Портал Култура 2020 в раздел "Проза", където дели място с Владимир Зарев, Иван Станков и Деметра Дулева. 

През 2021 г. е публикуван романът "Нас, които ни няма" (Жанет 45). Той е номиниран за наградата на литературен клуб "Перото" 2021, както и за наградата на Портал Култура 2022.

Рецензира и редактира ръкописи за "Жанет 45" и РЕДАКТОРИТЕ.БГ и прави литературни консултации и редакции с индивидуални клиенти.

Оперативен критик е към "Литературен вестник" и пише литературни статии за сп. "Мениджър". 